### Pakollisuus

Kurssi on **pakollinen** sekä uutta että vanhaa kandia suorittaville. WebOodissa tarjolla olevista kursseista on etsittävä nimenomaan valtiotieteellisen tiedekunnan opiskelijoille suunnattu kurssi.

### Kirjallisuus ja/tai muu materiaali

Kurssilla on yleensä opettajasta riippuen luentomateriaalia sekä muutama ehdotettu kirja. Voit lukea niitä, jos haluat. 

### Sisältö

Kurssin todellinen tarkoitus on varmistaa, että saat kirjoitettua kandin työsi äidinkielelläsi. Se sisältää pikakatsauksen pilkkusääntöihin, sujuvaan tekstiin ja tieteellisen kirjoittamisen erityissääntöihin (tieteellinen tyyli, siteeraaminen, lähdeluettelot, jne.).

Kurssilta ei todennäköisesti saa eväitä taloustieteellisen kirjoittamisen erityiskysymyksiin, koska se on suunnattu kaikille valtsikan opiskelijoille.

### Työläys

Kurssi ei ole erityisen vaikea. Se vaatii kuitenkin jonkin verran aikaa, koska luennoilla on läsnäolopakko. Jos olet poissa luennoilta, joudut suorittamaan luennoijan antaman korvaavan tehtävän, esimerkiksi kirjoittamaan kurssikirjan jostain luvusta referaatin.

### Suorittaminen

Kurssi suoritetaan istumalla luennoilla ja kirjoittamalla muutaman sivun essee sekä mahdollisesti suorittamalla kuulustelu (tentti). Luennoilla voi olla yhdessä tehtäviä harjoituksia, mutta luennoijan on mahdotonta valvoa, teetkö niitä vai et.

Jos et jaksa istua luennoilla, voit suorittaa kurssin kirjatenttinä. Välttämättä se ei ole yhtään sen helpompi vaihtoehto, koska sinun pitää silloin lukea kirjoista paljon uutta kieleen liittyvää käsitteistöä. Puuhan rajahyöty sen kannalta, että opit käytännössä kirjoittamaan paremmin, voi olla aika vaatimaton.

### Muuta

> [Paul Krugman](https://krugman.blogs.nytimes.com/2013/08/18/communicating-economics/ "Communicating Economics"): "Nobody has to read what you write". 

Jos aiot työskennellä ekonomistina, on sangen todennäköistä, että joudut kirjoittamaan kaikenlaisia tekstejä. Lisäksi monet ihmiset pitävät ihan itsessään kivana ja tavoiteltavana sitä, että toiset heppulit haluavat lukea heidän ajatuksiaan.

Onko tästä kurssista apua ajatusten pukemisessa sanoiksi? Jaa-a. Jos et aio tutkijaksi, *tieteellisen* kirjoittamisen erityissääntöjen omaksumisesta voi olla melko vähän hyötyä sen jälkeen, kun olet kandin ja gradun saanut kirjoitettua. Kannattaakin ehkä keskittyä kurssilla miettimään ja harjoittelemaan eniten sitä, miten saat tekstistä helposti luettavaa, houkuteltavaa ja ymmärrettävää. 

Jos olet kiinnostunut asiatekstien kirjoittamisesta yleensä, kannattaa kokeilla Steven Pinkerin englanninkielistä teosta [The Sense of Style](http://stevenpinker.com/publications/sense-style-thinking-persons-guide-writing-21st-century).

Jos haluat opetella hyvän työkalun (talous)tieteellisten artikkelien ja harjoitustöiden kirjoittamiseen, kannattaa harkita matikan opiskelijoille tarkoitettua [LaTeX-kurssia](https://wiki.helsinki.fi/display/opetussuunnitelma/MAT20004+Latex-kurssi).