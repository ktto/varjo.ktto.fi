### Siirtymäsäännökset ja pakollisuus

Kurssi on **pakollinen** sekä uutta että vanhaa kandia suorittaville.

Kurssiin tehdään useita muutoksia syksyllä 2017. Ylivoimainen enemmistö tuolloin aloittavista opiskelijoista ei ole suorittanut pääsykoetta, kun aiemmin ylivoimainen enemmistö oli kurssille tullessaan jo lukenut pääsykoekirjan tai pari. Siksi kurssi on todennäköisesti hyvin erilainen kuin aiemmin.

### Kirjallisuus ja/tai muu materiaali

Kurssin ensisijainen materiaali on todennäköisesti luentomateriaali (kurssisivuilta ladattavat luentokalvot). 

Opiskelun tukena on teos _Daron Acemoglu, David Laibson, John List (2015): Economics_.

Erittäin todennäköisesti teoksesta käsitellään kuitenkin vain osaa.

Taloustieteen peruskurssien kirjoissa on erittäin lavea hajonta. Jos jokin kohta teoriassa jää askarruttamaan, voit etsiä kirjastosta seuraavia aiempien vuosien kurssikirjoja ja katsoa, löytyisikö niistä selvennys:

* _David Begg, Rudiger Dornbusch, Stanley Fischer: Economics_
* _N. Gregory Mankiw, Mark P. Taylor: Economics_

Joka tapauksessa kandivaiheen opintoja varten on hyvä olla käytössä jokin hyvä peruskirja.

### Sisältö

Kurssi sisältää pintaraapaisun taloustieteen perusteisiin: sekä mikro- että makrotalousteoriaan. 

### Kurssin käytännöt

Kurssilla on yhteensä 20h luentoja sekä 2 x 2h laskuharjoituksia (laskareita). Kurssin luennoi professori Hannu Vartiainen. 

Kurssi suoritetaan ensimmäisen vuoden ensimmäisellä periodilla.

### Suoritustavat

Kurssi suoritetaan kurssikokeella. Kokeeseen osallistuakseen on tehtävä tietty määrä harjoituksia (todennäköisesti 50 %). Lisäksi tehdyistä harjoituksista saa lisäpisteitä kokeeseen.

### Muuta

Kurssi on ensimmäinen ja viimeinen yliopistolla käymäsi kurssi, joka tarkastelee taloustiedettä kokonaisuutena. Viimeistään tämän jälkeen olet itse vastuussa siitä, että taloustiede on omassa päässäsi muutakin kuin kokoelma erityisalojen tuloksia.

Peruskurssilla esitellään yleensä äärimmilleen yksinkertaistettuja versioita taloustieteen malleista. Käytännössä sinulle esitellään "uskottavan kuuloisin" perustein jonkinlainen tarina, jota voisi kutsua myös saduksi. Tämän jälkeen piirrellään muutamia suoria ja lopuksi yritetään perustella, että tämä kertoo jotain kiinnostavaa taloudesta.

Jos tämä vaikuttaa epäilyttävältä, tämä on merkki siitä, ettet ole ihan kaheli. Mitä pidemmälle jatkat opintojasi, sitä vähemmän tarinat näyttävät saduilta, sitä vähemmän kuvaajat näyttävät siisteiltä suorilta ja sitä monimuotoisempia tutkittavat ilmiöt ovat. Ennen kuin sinne asti päästään, on kuitenkin muodostettava jonkinlainen kokonaiskuva sekä ymmärrettävä yksinkertaiset periaatteet ja yksinkertaiset mallit hyvin.

Jos opiskelet tämän kurssin huolella esimerkiksi lukemalla kirjaa enemmän kuin läpi pääseminen edellyttäisi, kaikki taloustieteen kandikurssit (esimerkiksi Mikrotaloustiede I–II ja Makrotaloustiede I–II) ovat todennäköisesti melko helppoja. Yleensä myöhemmillä kursseilla aloitetaan palaamalla peruskurssin asioihin.