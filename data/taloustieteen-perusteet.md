[Kurssi WebOodissa](https://weboodi.helsinki.fi/hy/opintjakstied.jsp?OpinKohd=118661398).

### Siirtymäsäännökset ja pakollisuus

Kurssi on **pakollinen** sekä uutta että vanhaa kandia suorittaville.

Kurssi on todennäköisesti syksystä 2017 alkaen hyvin erilainen kuin aiemmin. 

Aiemmin suurin osa fukseista tuli sisään pääsykokeen kautta. Kurssi olikin suurelta osin pääsykoemateriaalin kertausta ja syventämistä. Vuonna 2017 ylivoimainen enemmistö valitaan pelkän ylioppilastutkinnon perusteella. Siksi kurssikaan ei voi olla samanlainen kuin aiemmin, vaan monet kohtaavat taloustieteen perusteet kurssilla ensimmäistä kertaa.

### Kirjallisuus ja/tai muu materiaali

Kurssin ensisijainen materiaali on todennäköisesti luentomateriaali (kurssisivuilta ladattavat luentokalvot). 

Opiskelun tukena on teos _Daron Acemoglu, David Laibson, John List (2015): Economics_. Erittäin todennäköisesti teoksesta käsitellään kuitenkin vain jotakin osaa.

Jos jokin kohta teoriassa jää askarruttamaan, voit etsiä kirjastosta seuraavia aiempien vuosien kurssikirjoja ja katsoa, löytyisikö niistä selvennys:

* _David Begg, Rudiger Dornbusch, Stanley Fischer: Economics_
* _N. Gregory Mankiw, Mark P. Taylor: Economics_

Joka tapauksessa koko kandivaiheen läpi sinulla on opiskellessasi hyvä olla käytössä jokin hyvä peruskirja.

### Sisältö

Kurssilla käsitellään taloustieteen perusteita kahdessa osassa: mikro- ja makrotalousteoriaa. Karkeasti ottaen mikrotalousteoria käsittelee yksittäisten kuluttajien, yritysten ja toimialojen toimintaa, makrotalousteoria kokonaisten kansantalouksien toimintaa.

Kurssin tarkoituksena on alkaa hahmottaa taloustieteellistä ajattelutapaa: jos taloustieteilijä kohtaa kysymyksen, mistä suunnasta hän alkaa sitä ratkoa? Mitkä ovat taloustieteen keskeisimpiä perusperiaatteita?

### Kurssin käytännöt

Kurssilla on yhteensä 20h luentoja sekä 2 x 2h laskuharjoituksia (laskareita). Kurssin luennoi professori Hannu Vartiainen. 

Kurssi suoritetaan ensimmäisen vuoden ensimmäisellä periodilla.

### Suoritustavat

Kurssi suoritetaan kurssikokeella. Kokeeseen osallistuakseen on tehtävä tietty määrä harjoituksia (todennäköisesti 50 %). Lisäksi tehdyistä harjoituksista saa lisäpisteitä kokeeseen.

### Muuta

Kurssi on ensimmäinen ja viimeinen yliopistolla käymäsi kurssi, joka tarkastelee taloustiedettä kokonaisuutena. Viimeistään tämän jälkeen olet itse vastuussa siitä, että taloustiede on omassa päässäsi muutakin kuin kokoelma erityisalojen tuloksia.

Peruskurssilla esitellään yleensä äärimmilleen yksinkertaistettuja versioita taloustieteen malleista. Käytännössä sinulle esitellään "uskottavan kuuloisin" perustein jonkinlainen tarina, jota voisi kutsua myös saduksi. Tämän jälkeen piirrellään muutamia suoria ja lopuksi yritetään perustella, että tämä kertoo jotain kiinnostavaa taloudesta.

Vaikuttaako tämä jotenkin epäilyttävältä? Hienoa: tämä on merkki siitä, ettet ole ihan kaheli. Mitä pidemmälle jatkat opintojasi, sitä vähemmän tarinat näyttävät saduilta, sitä vähemmän kuvaajat näyttävät siisteiltä suorilta, joita ei tarvitse perustella kovin monella sanalla, ja sitä monimuotoisempia myös tutkittavat ilmiöt ovat. Ennen kuin sinne asti päästään, on kuitenkin muodostettava jonkinlainen kokonaiskuva sekä ymmärrettävä yksinkertaiset periaatteet ja yksinkertaiset mallit hyvin.

Jos opiskelet tämän kurssin huolella (esimerkiksi lukemalla kirjaa enemmän kuin pelkkä kurssista läpi pääseminen edellyttäisi), kaikki taloustieteen kandikurssit (esimerkiksi Mikrotaloustiede I–II ja Makrotaloustiede I–II) ovat todennäköisesti kohtuullisen helppoja. Yleensä myöhemmillä kursseilla aloitetaan palaamalla peruskurssin asioihin.